---
title: "Fejlesztő-nevelés oktatás"
date: 2022-12-10
image: images/dokumentum/blue.png
aliases:
  - "/intezmeny/fejleszto-iskola"
---

A fejlesztő nevelés-oktatásban azok a - középsúlyos vagy súlyos értelmi fogyatékossággal élő -  súlyos és halmozottan fogyatékos gyermekek részesülnek iskolánkban, akiket a szakértői bizottságok erre a képzési formára javasolnak. 
Ez differenciált megsegítés mellett történhet integrált formában, vagy fejlesztő nevelés-oktatást ellátó speciális osztályban. 

A fejlesztő iskolai csoport létszáma a hatályban lévő rendelet alapján  legfeljebb 6 fő lehet. Háromnál kevesebb gyermek esetében a csoportos foglalkoztatás előnyei azonban már  nem valósulnak meg, ideális csoportlétszámnak öt fő tekinthető. 
A csoportszoba kialakítása a mozgáskorlátozott tanulók szükségletei szerinti specialitásokkal rendelkezik, a társuló fogyatékosságok további speciális eszközök használatát teszik szükségessé.

A súlyos és halmozottan fogyatékos tanulók nevelésének általános céljai és feladatai

A súlyos és halmozottan fogyatékos tanulók fejlesztésének kiemelt feladatai és területei csak didaktikai szempontból választhatók el egymástól, a nevelés, oktatás folyamatában egymást áthatva, komplexen érvényesülnek. Az egyes fejlesztési területek céljainak meghatározása és a pedagógiai tevékenység feladatainak összegzése a konkrét nevelési-oktatási helyzetekben rugalmasan, a tanulók egyéni sajátosságainak, a fejlődés egyéni ütemének megfelelően alakul.
A súlyos és halmozottan fogyatékos tanulók tanulásának és nevelésének kiemelt feladata, hogy

- a tanulók a szükségleteiknek és képességstruktúrájuknak megfelelő nevelésben, oktatásban és fejlesztésben részesüljenek;
- a fejlesztés a megfelelő és szükséges tartalommal történjék, segítse a lehetőség szerinti legnagyobb önállóság elérését és a megfelelően kialakított támogató környezetben a tanuló képességeitől függően a társadalomba való mind teljesebb beilleszkedést;
- az elvárások az egyéni teljesítőképességnek megfelelően kerüljenek megfogalmazásra, és igazodjanak a fejlődés lehetséges üteméhez;
- a fejlesztő nevelés-oktatás keretében, a közösségi nevelés mellett kiemelt hangsúlyt kapjon az egyéni fejlesztés, törekedve azonban a kortárskapcsolatok kihasználására a szocializációs folyamatban;
- a fejlesztő terápiák programjai váljanak a rehabilitációs pedagógiai program tartalmi elemeivé.

A fejlesztő nevelés-oktatás területei:

1. Kommunikáció (alapkompetenciák, a tanulás és a gondolkodás kompetenciái, kommunikációs és digitális kompetenciák, személyes és társas kompetenciák, társadalmi részvétel kompetenciái)
2. Mozgásnevelés (alapkompetenciák, kommunikációs kompetenciák, személyes és társas kompetenciák)
3. Az érzékelés-észlelés és az értelem fejlesztése, a valóság kognitív birtokbavétele. A dologi, az emberi és a természeti világ jelenségeinek megértése (alapkompetenciák, a tanulás és gondolkodás kompetenciái)
4. Kreativitásra, játékra, szabadidős tevékenységre nevelés. Az emberi lét esztétikai dimenziójának megtapasztalása és a kreatív tevékenységek ösztönzése (alapkompetenciák, kreatív alkotás és önkifejezés kompetenciái, munkavállalás kompetenciái)
5. Érzelmi és szociális nevelés, az én pozitív megtapasztalása, megnyílás a közösség felé, a kommunikáció kulturált formáinak elsajátítása (alapkompetenciák, társadalmi részvétel és felelősségvállalás kompetenciái, személyes és társas kompetenciák)
6. Fejlesztő gondozás – Önkiszolgálásra, egészséges életmódra nevelés, a megfelelő támogató környezetben az egyéni képességszint figyelembevételével a lehető legmagasabb szintű önállóság és önellátás képességének elsajátítása (beleértve a részvétel különböző szintjeit), az emberiszükséglet-kielégítés kultúrájának megismerése (alapkompetenciák, kommunikációs kompetenciák, személyes és társas kompetenciák, a tanulás kompetenciái).
