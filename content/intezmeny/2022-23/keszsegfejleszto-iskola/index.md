---
title: "Készségfejlesztő iskola"
date: 2022-12-10
image: images/dokumentum/green.png
aliases:
  - "/intezmeny/keszsegfejleszto-iskola"
---

A készségfejlesztő iskolába kerülés feltételei:

1. alapfokú iskolai végzettség
2. Megyei, vagy Országos Szakértői Bizottság szakértői véleménye, javaslata

A készségfejlesztő iskola célja, hogy az értelmileg akadályozott tanulók tanulmányaik befejeztével egyéni képességeiknek megfelelően viszonylag önálló életet éljenek, legyenek képesek irányítással egyszerű munkafolyamatok elvégzésére, rendelkezzenek azokkal az ismeretekkel és készségekkel, amelyekkel alkalmazkodni tudnak közösségekben.
A készségfejlesztő iskolában a közismereti elméleti és gyakorlati tantárgyakat gyógypedagógusok oktatják. Az osztályokban a pedagógusok munkáját gyógypedagógiai asszisztensek segítik.
A készségfejlesztő iskola 4 évfolyamos (9 – 12). A második szakképzésre (13-14.) az első szakképzés elvégzését követően nyílik lehetőség.

Két szakképzésünk:

1. Palántanevelő - a gyakorlati képzés az intézmény saját üvegházában valósul meg,
2. Agyagtárgy készítő - a gyakorlati képzés az intézményben található (égető kemencével is rendelkező) kerámia műhelyben folyik.

9 – 10. évfolyam:

Tanterve az általános iskola tanterv szerves folytatása. A két tanév alatt általános műveltségi, valamint praktikus, pályaorientációs ismeretek, jártasságok, készségek elsajátíttatása történik. Fontosnak tartjuk az egészséges életmódra, a környezettudatosságra nevelést, a figyelem-, állóképesség-, manuális képességek fejlesztését.

A nevelés – oktatás- fejlesztés területei:

* Anyanyelv és kommunikáció
* Társadalmi környezet
* Életvitel és gyakorlati ismeretek
* Természeti környezet
* Művészetek
* Informatika
* Testnevelés

A 10. évfolyam eredményes elvégzése után a gyakorlati, 11 -12. évfolyamokon folytathatják tanulmányaikat a fiatalok.

11 – 12. évfolyam:
A készségfejlesztő iskolai kerettanterv alapján történik az oktatás. A közismereti tárgyak oktatása csökkentett óraszámban valósul meg. E mellett hangsúlyt kap az egyszerű munkafolyamatok elsajátíttatása, amely hozzájárul az életkezdéshez és a társadalmi integrációhoz.
A képzés feladata 1-1 adott munkafolyamat ellátásának, a munkatevékenységeket támogató készségeknek tudatos, célorientált fejlesztése, a kitartás megalapozása.

13 – 14. évfolyam:
A második szakképzés a 11-12. osztály menetének megfelelően történik.

A két szakképzés végén házi vizsgát tesznek a tanulók, melyről külön vizsgabizonyítványt állítunk ki. A jelenlegi szabályozások értelmében a Készségfejlesztő Iskolák képzésének eredményeként OKJ-s bizonyítvány NEM állítható ki!

A tanulók 11. osztálytól kezdődően heti rendszerességgel, órarendi órák keretében vesznek részt a Munkahelyi Gyakorlat programban.
