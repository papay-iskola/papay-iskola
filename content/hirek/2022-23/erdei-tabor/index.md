---
title: Erdei táborozás
date: 2022-11-10
author: Tóth Andrea
tags:
  - iskolaújság
  - alapítvány
  - kirándulás
  - erdei iskola
---

Nagy örömmel fogadták a hírt a diákok: lehetőség adódik ismét erdei táborba menni!

A 11. osztály utoljára 3 éve volt ilyen eseményen, így nem is volt kérdés, hogy szeretnének-e elmenni.

Az erdei táborozás a Vértes szívébe vitt minket, a Natura 2000 tájvédelmi területére. Csodás erdei környezetbe érkeztünk, ahol közelebb kerülhettünk az Anyatermészethez, a fák és állatok világához. Érkezésünk után minden diáknak feltűnt a csend ereje, a madarak éneke, a szarvasbikák bőgése. Otthonosabbá téve magunkat azonnal feltérképeztük a terepet.  Csodálatos tavakat láthattunk a közelben, számunkra még ismeretlen túra útvonalakat fedezhettünk fel. A diákok nagyon örültek annak, hogy kint lehettünk a természetben, ahol a szabadság érzését megízlelhették a gyerekek. 

Túrázást követően lehetőségünk adódott szabadidő eltöltésére is, amely a focizást, tollaslabdázást, bújócskázást jelentette. Kiültünk az udvaron található szalonnasütő helyhez, ahol finom vacsorát készítettünk a tanulókkal. Szürkületet követően - amely egy idő után átnyúlt a sötétségbe - kint maradva, figyeltük a Természet hangjait: néhol reccsentek az ágak, huhogott a bagoly, denevérek repdestek a fejünk felett. Először izgatottan, szapora szívveréssel figyeltük a számunkra ismeretlen hangokat, majd összehúzódzkodva eszünkbe jutott, amit a helyi gondnok mondott: „ Vigyázni kell, mert éjjel az udvarba is beosonnak a vaddisznók!” Minél sötétebb lett, annál jobban éreztük, hogy nem tudjuk uralni az izgatottságunkat, ami egy idő után enyhe félelembe hajlott át, majd közösen eldöntöttük, hogy jobb, ha az erdei ház belső melegéből figyeljük az erdő éjjeli neszét. 

Kedvünket nem szegve az este folyamán közös programokat csináltunk: kártyáztunk, társasjátékoztunk, zenét hallgattunk és az élményeinkről beszélgettünk.

Csodás három napot töltöttünk a Vértesben, amelynek hatására a diákok nem akartak hazamenni. Kérleltek minket, hogy maradjunk még! Reménykedve ültünk fel a hazatérő buszra azzal a hittel, hogy jövőre is eljutunk ide és még több természeti szépséget fedezhetünk fel!
